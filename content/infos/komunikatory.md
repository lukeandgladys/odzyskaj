---
title: "Komunikatory"
nr: 13
---

### Kiedyś a dziś

Klasyczna komunikacja, jaką pamiętają jeszcze nasi rodzice, to telefony i esemesy (czasem ememesy). Wykorzystujemy klasyczną infrastrukturę operatorów komórkowych. Dzwonimy i wysyłamy wiadomości. Pamiętaj, że wszystkie rozmowy i wiadomości są nagrywane, kopiowane i przechowywane przez samych operatorów, z mocy obowiązku jaki nakłada na nich ustawa. Bezpieczeństwo i prywatność takich rozwiązań jest zerowe.

Puszczamy zatem komunikację przez sieć. Bardzo dobry krok, ale rozwiązań są tysiące. Co zatem wybrać? Z jednej strony setki komunikatorów, które obiecują gruszki na wierzbie, z drugiej wszelkie portale społecznościowe udostępniają nam swoje kanały. Wszelkie instagramy, facebooki, snapchaty i tiktoki przepychają się, by pisać właśnie u nich. Pomiędzy cudowne skajpy hangałty i zumy. I wszelkiej maści tałatajstwo.

Napisz do mnie wiadomość – ale gdzie?

Na szczęście my już wiemy co jest ważne w komunikacji w sieci. Chcesz być bezpieczny – używaj szyfrowania i open source.
### Signal, signal i jeszcze raz signal

Signal – to w tej chwili jedyny w pełni bezpieczny komunikator, któremy możemy ufać i który zadba o naszą prywatność.

Signal jest darmowy, udostępnia swój kod źródłowy i szyfruje w taki sposób, że tylko Ty i Twój rozmówca widzicie treść swojej rozmowy. Jedyny warunek – obie strony komunikacji muszą mieć zainstalowany Signal.

Zainstaluj więc teraz. Sprawdź dokładnie uprawnienia jakie mu dajesz, ażeby dobrze działał. Pozwól Signalowi na dostęp do plików, aparatu i kontaktów i inne jakie uznasz za konieczne.

Na początku możesz być na Signalu sam. Nie zniechęcaj się. Poproś przyjaciół, rodzinę, partnerów biznesowych, słowem każdego z kim chcesz pisać bezpiecznie – niech także zainstalują Signal. Nawet się nie obejrzysz, a wszystkie Twoje kontakty będą na Signalu, a Ty będziesz mógł wreszcie komunikować się bezpiecznie.

Na koniec bonus. Signal obsługuje także połączenia głosowe oraz wideo. Tak, także szyfrowane. Dobrej zabawy.
### Słabsze alternatywy

Jest szereg aplikacji, które co prawda szyfrują, ale jest to biedaszyfrowanie. Na uwagę zasługują dwa.

Whatsup, który należy do facebooka. Szyfruje dane i to nawet tym samym sposobem co Signal, ale zapisuje, udostępnia i sprzedaje nasze metadane. Dodatkowo kod jego pozostaje zagadką.

Telegram, bardzo obiecujący komunikator, który pięknie się rozwijał, ale nie można być już pewnym, czy jego bezpieczeństwo nie ucierpiało w starciu z Federacją Rosyjską.

Niektórzy twierdzą, że lepsze mniejsze zabezpieczenie niż żadne. Ty decydujesz.
### Reszta do piachu

Przede wszystkim Messenger, pozornie doskonały i wygodny komunikator, który dostajemy wraz z kontem na facebooku. Możliwe, że w tej chwili najpopularniejszy komunikator w sieci. Bezpieczeństwo – zero. Prywatność – zero. To kanał śmieciowy i tak go traktuj. Zrezygnuj jak najszybciej, a przynajmniej całą intymną i ważną komunikację przenieś na Signal.

Skype, popularny komunikator ze względu na dobrą jakość połączeń wideo i wielu użytkowników – nie jest ani bezpieczny, ani też nie dba o naszą prywatność.

Face Time, to aplikacja użytkowników iphonów, którzy często błędnie myślą, że sam fakt używania iphona czyni ich bezpiecznymi.

Wewnętrzne konta na portalach społecznościowych, czy to instagram czy tiktok, zapewniam Cię – bezpieczeństwo i ochrona prywatności – zero.

Myślę, że powyższe daje pewne rozeznanie. Pamiętaj, Twoje potrzeby – Ty decydujesz.

Teraz [zaktualizuj się](/aktualizacje/ "aktualizacje").
