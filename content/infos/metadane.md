---
title: "metadane"
nr: 04
---
### Czym są metadane?

Metadane to dane o danych. Rozwijając, są to informacje, które opisują dodatkowo dane właściwe. Zatem jeśli dostaniemy wiadomość, jej treść to będą dane właściwe, ale już kto nam ją przesłał, o której godzinie i z jakiego miejsca – to metadane.

Metadane towarzyszą naszej wszelkiej aktywności związanej z siecią i komputerami. Czy wiesz, że kiedy robimy zdjęcie smartfonem, oprócz obrazka zapisują się informacje o tym, gdzie zdjęcie było zrobione, o której godzinie oraz unikatowy numer obiektywu?

Podobnie kiedy wysyłamy wiadomości, oprócz jej treści, wysyłamy dodatkowe informacje, autor i adresat, godzina i miejsce z którego wiadomość została wysłana, typ i model urządzenia, program użyty do tego celu i wiele innych.
### Dlaczego to niebezpieczne?

Analiza metadanych konkretnych użytkowników może nam powiedziec o nich samych i ich zachowaniach, jeśli nie więcej, to przynajmniej tyle samo, co treści przesyłanych wiadomości.

Weźmy jako przykład to, że nasze smartfony wskazują stale naszą lokalizację. Tylko na podstawie tej jednej danej, możemy nie tylko prześledzić gdzie spędzamy czas, ale również z kim się spotykamy i jak często. Zaczynasz dostrzegać problem?

Tymczasem wystarczy nam świadomość, że metadane istnieją oraz że powinniśmy uważać na to co wraz z nimi o sobie udostępniamy. W kolejnych krokach będziemy zwracać uwagę na ten aspekt. Teraz kilka słów o [weryfikowaniu źródeł](/weryfikacja-zrodel/ "weryfikacja źródeł").
