---
title: "hasła"
---
### Po co nam hasła?

Hasła są pierwszym, absolutnie koniecznym i jednym z najważniejszych kroków w naszej drodze do odzyskania prywatności i naszego bezpieczeństwa w sieci. Nie sposób poważnie myśleć o naszej obecności w świecie cyfrowym bez haseł.
Co to są hasła?

Czym właściwie są hasła. To ciągi znaków, które bronią dostępu do miejsc i przestrzeni, które chcemy zachować dla siebie, bądź dla osób uprawnionych. Takimi miejscami są nasze komputery i telefony, poczta elektroniczna, pieniądze w banku, konta na portalach społecznościowych, ale również nasza komunikacja i wrażliwe dane. Choć porównywanie świata cyfrowego i analogowego nie zawsze ma sens, w tym przypadku, możemy sobie wyobrazić, że hasła są jak klucze do zamków. Co warto zamykać, do czego dostępu bronić, zależy od naszego obrazu świata i indywidualnych potrzeb. Podobno są osoby, które nie mają nic do ukrycia, ale większość zdrowo myślących osób posiada przestrzenie prywatności, które chce zachować dla siebie.
Siła hasła

Dobre hasło powinno być niepowtarzalne oraz trudne do odgadnięcia i do złamania. I znowóż, jak w życiu analogowym, zastosujemy inny zamek do sejfu, w którym mamy dużą ilość pieniędzy, a inny do miejsc mniej ważkich, np. piwnicy, gdzie trzymamy tylko kiszone ogórki. Zamek prosty otworzyć może prawie każdy, zamek skomplikowany to inna para kaloszy. Świat cyfrowy, przy minimalnym wysiłku, pozwala nam na stosowanie naprawdę dobrych zamków/ haseł wszędzie tam, gdzie uznamy to za słuszne lub potrzebne. Jak zatem powinny wyglądać nasze hasła? Dwie kluczowe i bezwzględnie ważne cechy dobrych, silnych haseł:

  *  unikatowe – zatem inny klucz do każdego zamka, hasła muszą być różne do różnych usług!, dodatkowo nie stosujemy nigdy formatek łatwych do odgadnięcia, w których zamieniamy tylko fragmenty haseł, typu: mojeHasłoDoFejsbuka, mojeHasłoDoBanku lub też taSamaFrazaGmail, taSamaFrazaAllegro, hasła muszą być tworzone niezależnie i być niepowtarzalne,
  *  trudne do złamania lub odgadnięcia – zatem przede wszystkim długie i pozbawione informacji ogólnie dostępnych i powszechnie znanych typu: dataUrodzenia, imięPsa, ulubionyZespółSportowy, imięSympatiiZMłodości, najlepiej, jeśli hasła na pierwszy rzut oka nie mają sensu i z niczym się nie kojarzą.

Przykłady dobrych haseł:

>    @oSaoCjPakwMjNmSijbOipo
>
>    TG95g9jvefh7hvkhf%livhhh
>
>    x<Nznc%EC3rGENUgm@KDPDS
>
>    ZLoKEJrScbu<xjHh*nRe66+
>
>    @P#XX78mN@6evBHvX8k67
>
>    ku<+V*k2pWuj>E7kb8HeTTw

### Jak tworzyć i zapamiętać takie hasła panie niepoważny?

Ano po stokroć prościej niż nam się może wydawać. Są dwa doskonałe sposoby. Opowiadanie historii oraz menagery haseł. Na naszych zajęciach już siedmioletnie dzieci tworzą i zapamiętują hasła nie do złamania i na pozór – nie do zapamiętania – przynajmniej dla innych, choćby rodziców. Poniżej opowiemy o obu sposobach.
Opowiadanie historii

Umysł ludzki skonstruowany jest w ten sposób, że łatwiej pamiętamy historie i opowieści, niźli abstrakcyjne wzorce. Tysiące lat historii mówionej odcisnęło piętno na naszych głowach. Skorzystajmy z tego. Czynności, które wykonujemy w sieci, usługi do których potrzebujemy zapamiętać hasła, umiejscowione są w pewnym kontekście. Logowanie do banku czy wysyłanie poczty wzbudza w nas pewne emocje i myśli. Spróbujmy zalogować się do banku i wykorzystajmy do hasła pierwsze litery tego o czym pomyślimy:

>    Zawsze, kiedy robię przelewy, przechodzi mnie dreszcz, bo pieniędzy coraz mniej i mniej. → Zkrppmdbpcmim

Tym prostym sposobem mamy już hasło 13 znakowe. Na pierwszy rzut oka pozbawione sensu, ale całkiem mocne. Spróbujmy inaczej.

>    Codziennie wstaję rano, sprawdzam stan konta i ukontentowany tym – spokojnie piję kawę. → Cwrsskiut‑spk

13 znaków. Bez wysiłku. Pójdźmy dalej. Ażeby hasło było bardziej skomplikowane, każdą nazwę własną i każdy rzeczownik napiszmy z dużej litery, dodajmy cyfry:

>    Codziennie wstaję rano o 8, sprawdzam stan Konta i ukontentowany tym – spokojnie piję Kawę → Cwro8ssKiut‑spK

Już jest naprawdę dobrze. Takie sposoby dadzą nam hasła postokroć lepsze niż te, które większość z nas miała do tej pory. Idźmy dalej. Niektóre serwisy i usługi wymagają od nas, by w haśle były znaki specjalne. Wystarczy, że do każdego hasła dodamy prefix. $ – jeśli logujemy się do banku, @ – jeśli to poczta, itp. Może to wyglądać tak:

>    $$BANK% Codziennie wstaję rano o 8, sprawdzam stan Konta i ukontentowany tym – spokojnie piję Kawę → $$BANK%Cwro8ssKiut–spK

To już naprawdę niezłe hasło. Dla osób o najwyższej potrzebie bezpieczeństwa (czy też paranoi, jak mówią mniej zorientowani:) – krok mistrzowski – wszystkie lub niektóre litery z najwyższej lini (QWERTYUIOP) zamieniamy na znaki specjalne powyżej na klawiaturze. Teraz spójrz na klawiaturę. Q-!, W-@, E-#, R-$, T-%, Y-^, U-&, I-*, O-(, P-). Jak teraz będzie wyglądało nasze hasło? np.:

>    $%Codziennie wstaję rano o 8, sprawdzam stan Konta i ukontentowany tym – spokojnie piję Kawę → $%C@$(8ssK*u\&%–s)K.

HAHA. Jest już naprawdę dobrze. To właściwie już hasła mistrzowskie. Niełatwo je złamać, tym bardziej podejrzeć i zapamiętać osobom postronnym.

Spójrz teraz, proszę, na pierwsze z naszych haseł przykładowych, spróbujmy je rozszyfrować:

>    @oSaoCjPakwMjNmSijbOipo

To mocne hasło, to zwyczajny cytat z biblii z dodaną @ na początku i pisaniem rzeczowników z dużej litery:

>    oczekiwaliśmy Światła, a oto Ciemność,
>
>    jasnych Promieni, a kroczymy w Mroku,
>
>    jak Niewidomi macamy ścianę,
>
>    i jakby bez Oczu idziemy po omacku
>
>    → @oSaoCjPakwMjNmSijbOipo

Widzisz dokąd to zmierza i jak to wygląda. Jeśli Ci łatwiej, wykorzystaj pierwsze litery z wierszy, piosenek, fragmenty z biblii albo ulubionych książek. Wszystko zależy od Ciebie. Poświęć teraz trochę czasu i stwórz swoje hasła. Długość haseł zależy od Ciebie, czym dłuższe, tym bezpieczniej, ale trzeba je zapamiętać. Postaraj się jednak, aby hasła nie były krótsze, niż 13 znaków. Wejdź na swoją pocztę, konto społecznościowe i na stronę banku. Zmień hasła już teraz.

### Menagery haseł

Dla osób, które nie chcą podejmować wysiłku lub wiarę pokładają w technologii, w sukurs przychodzą menagery haseł. To sprytne oprogramowanie, które za nas stworzy naprawdę długie i mocne hasła, zapamięta je, schowa przed niepożądanym dostępem i wpisze je dla nas, kiedy będziemy ich potrzebować.

Doskonale. Brzmi to równie dobrze, jak jest w rzeczywistości. Naprawdę polecamy menagery haseł i uważamy, że robią dobrą robotę. Poszczególne programy różnią się w szczegółach, ale zasada działania jest ta sama. Menager haseł musimy najpierw zainstalować, zarówno na komputerach, jak i na telefonach. Tworzymy bazę i zabezpieczamy ją, nomen omen, hasłem. To jedno hasło do wszystkich haseł musimy zapamiętać. Dalej już jest z górki. Kiedy wchodzimy na stronę wymagającą logowania, menager jednym kliknięciem wygeneruje nam mocne hasło i zapamięta je. Przy każdej następnej wizycie – wpisze je za nas. Szczegóły instalacji i pracy z konkretnym menagerem znajdziecie na poniższych stronach. Pamiętaj, że menagerów haseł jest wiele i nie wszystkie są godne zaufania. My osobiście sprawdziliśmy i polecamy z czystym sumieniem te poniższe:

>    bitwarden – opensourcesowy absolutny nr 1
>    lockwise – łatwy w użyciu dodatek firefoxa
>    keepassXC – wygląd dyskusyjny, ale skuteczny
>    1password – klasa, ale płatny
>    dashlane – kombajn niemalże
>    lastpass
>    myki
>    enpass

### Co wybrać? Plusy – Minusy

Oczywistym minusem menagerów haseł jest minimalny poziom wejścia. Zatem musimy posiadać minium wiedzy, aby wybrać jedno rozwiązanie, zainstalować program, zsynchronizować bazę haseł na wszystkich urządzeniach. Dodatkowo musimy pamiętać hasło do bazy haseł :). Są również hasła (np. do uruchomienia zaszyfrowanego komputera), których menager haseł za nas nie zapamięta. Menagery haseł jak każde oprogramowanie, narażone jest na błędy, a bazy online zazwyczaj wyciekają. Nastraszony? Spokojnie. Błędy się naprawia, a bazy wyciekają zaszyfrowane. Hasła generowane są naprawdę długie i mocne, wygodnie jest, kiedy ktoś pamięta je za nas. Zatem jeśli wiesz jak używać menagera haseł – używaj. Pamiętaj jednak, że jeśli ktoś dostanie się na Twój komputer, jednocześnie pozna wszystkie hasła. Szczególnie ważkie jest to przy komputerach współdzielonych z innymi.

Z drugiej strony metoda opowiadania haseł, jeśli przyłożymy się do niej, tworzy nam naprawdę mocne hasła i zostają one bezpieczne tylko w naszej głowie. Pomyśl, która metoda jest lepsza dla Ciebie –Ty decydujesz.
Wycieki haseł

Co jakiś czas w internecie mają miejsce spektakularne wycieki danych i haseł. Powody są różne, często to zaniedbania wielkich serwisów, czasem udane ataki hakerskie. Takie hasła wypływają w postaci niezaszyfrowanej, a nawet jeśli są zaszyfrowane, są metody by je odtajnić. Wszystkie wielkie serwisy tj: google, amazon, facebook, allegro itd. (tych mniejszych nawet nie wspominając), mają na swoim koncie takie wpadki. Można sprawdzić czy twoje konto kiedyś wyciekło na stronie: haveibeenpowned.com. Niech to będzie przestrogą zwłaszcza dla tych, którzy używają tych samych haseł w różnych serwisach. Nie panikuj jednak. Jeśli zastosowałeś się do powyższych wskazówek, wycieknie tylko jedno twoje hasło i tylko o nie należy się martwić. Jeśli chcesz być bezpieczny przed wyciekami haseł – zastosuj podwójne uwierzytelnianie, a problem w ogóle nie będzie Cię dotyczył.
Podwójne uwierzytelnianie – 2FA – U2F

Mam już dobre hasło, stworzyłem je sam bądź zrobił to za mnie menager haseł. Doskonale, ale co jeśli hasło wycieknie, albo ktoś je zwyczajnie podejrzy? Odpowiedź to podwójne uwierzytelnianie.

### 2FA – 2-factor authentication – podwójne uwierzytelnianie.

Cóż to znaczy? Najprościej – do każdego konta online możemy zalogować się w dwóch etapach. Najpierw wpisujemy hasło, następnie system wysyła nam kod esemesem, kod wpisujemy online i jesteśmy zalogowani. Znamy to bardzo dobrze, wszystkie banki wymuszają na nas tego typu logowanie i potwierdzanie poleceń. Po co ten cały ambaras? Na pytanie odpowiedz sobie pytaniem: Czy warto chronić swoje pieniądze, komunikację, dokumenty…? Twój wybór. Pamiętaj, że wszystkie poważne usługi w internecie dają możliwość podwójnego uwierzytelniania. Tak, twój facebook i gmail też.

### U2F – universal 2nd factor – w skrócie –klucz sprzętowy.
To już poziom mistrzowski. Na dziś, jedyna doskonała metoda. Jest to fizyczny, sprzętowy klucz usb, często z możliwością działania zbliżeniowego. Przy każdej próbie logowania, musimy podłączyć klucz przez usb do komputera lub zbliżyć do telefonu. Wtedy – i tylko wtedy – hasło zostanie przyjętę, a dostęp nam udzielony. Taki klucz jest niepowtarzalny i nie może zostać skopiowany. Daje to pewność użytkownikowi, że nikt nie posiadając fizycznie tego klucza, nigdy nie będzie miał dostępu do naszych danych. Minus jest oczywisty – a co jeśli zgubimy klucz? Ano wtedy i my tracimy dostęp do naszych danych. Najczęściej przypisuje się po dwa klucze do usługi, które mogą działać zamiennie. Być może najważniejszą zaletą takiego rozwiązania, jest prawie całkowita odporność na phishing i próby wyłudzenia haseł. Klucz U2F wpisuje się tylko i wyłącznie w miejscu w którym został użyty oryginalnie. Jeśli Twoje dane są naprawdę ważne – poszukaj w sieci, gdzie kupić taki klucz i jak dokładnie go używać.
Biometria jako hasła

W kontekście haseł, biometria to unikatowe cechy naszego ciała, które mogą służyć jako zamiennik haseł. Obecnie biometria w szerokim zakresie dotyczy głównie telefonów. Czy to face-id czy odblokowywanie telefonu za pomocą odcisków palców. Jest to bardzo wygodne i ułatwia życie w stopniu znaczącym. Polecamy. Z jednym małym zastrzeżeniem. Otóż biometria może być użyta przeciw nam. Konkurent, złodziej, napastnik, nadgorliwy policjant czy nieprzychylna koleżanka – może siłą przyłożyć nam telefon do dłoni i zyskuje dostęp do naszego telefonu i jego zawartości. Ubezpieczmy się i wyłączajmy biometrię kiedy nie jesteśmy pewni, że można jej bezpiecznie używać. Są aplikacje do szybkiego wyłączania biometrii, np na iphonie wystarczy czterokrotnie szybko wcisnąć boczny przycisk. Zatem, biometria tak, ale tylko, jeśli umiesz szybko ją wyłączyć.
Czy zmieniać hasła?

Odpowiedź, jak często tutaj będzie, zawiera się pomiędzy tak i nie. Rozwińmy. Przede wszystkim, jeśli informacje tu przeczytane są dla ciebie nowością – już dziś zmień wszystkie swoje hasła, wykorzystując świeżo zdobytą wiedzę i powyższe sposoby. Jeśli już raz ustawisz sobie system haseł – zmieniać ich nie warto, ażeby nie utrudniać sobie życia, chyba że, podejrzewasz kompromitację swoich haseł np.: ktoś mógł podejrzeć i zapisać, ktoś włamał się na twój komputer, korzystałeś z obcych urządzeń, podejrzewasz keyloger itd itp – wtedy zmień. Podejdź do tego indywidualnie, oceń stan swojej paranoi oraz ważność danych które chronisz – sam podejmij decyzję.
Resety haseł

Na koniec jedna bardzo istotna i zaniedbywana sprawa. Do naszych usług online, często prowadzi boczna droga. Mamy już mocne hasła, ale po co łamać hasła, jeśli można je obejść. Często do naszych usług online zostawiamy dostęp telefoniczny i możliwość resetowania hasła poprzez pytania pomocnicze. Czasem przez nasze zaniedbania imięPsa i numerPesel wystarczy by zresetować hasło. Mniej bezpieczne, starsze usługi przy zakładaniu kont zadają nam proste pytania pomocnicze. Sprawdź, czy w usługach, z których korzystasz są takie furtki i zlikwiduj je.
Do dzieła

Pamiętaj, że czytanie o bezpieczeństwie nie czyni Cię bezpiecznym. Wiedzę tu zdobytą musisz zastosować w praktyce. Do dzieła. Zmień hasła – już dziś.

Zamkneliśmy drzwi – zamknijmy okna.
