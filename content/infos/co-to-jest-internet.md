---
title: "Co to jest internet?" 
column: "one"
---

### W sieci połączeń

Czym właściwie jest internet i jak działa to materiał na wiele godzin wykładów. Nie sposób przedstawić tego wyczerpująco podczas jednego podejścia.

Nas interesuje konkretny aspekt, spróbujemy o nim opowiedzieć w kilku zdaniach, nie wgłębiając się nazbyt w szczegóły techniczne. Zobacz kluczowe zagadnienia, z punktu widzenia zagrożeń jakie niesie dla nas i naszej prywatności.

Większość ludzi wyobraża sobie internet jako abstrakcyjne, niemal magiczne pole, które łączy nas ze sobą nawzajem i daje nam możliwość poszukiwania informacji i wirtualnego przemieszczania się po świecie. W sieci są jakieś magiczne chmury, które odpowiedzą na nasze żądania odpowiednimi informacjami i wiadomościami. Chciałoby się dodać jeszcze, że prowadzi tam magiczna, kolorowa tęcza i obraz gotowy. Tyleż piękny co nieprawdziwy.
Internet to fizyczna struktura

Miliony kilometrów kabli, które mają początek i koniec, miliony serwerów, które fizycznie stoją bardziej na ziemi niżli w chmurach, routery, komputery, telefony, inteligentnych lodówek nie wspominając, i nieskończona niemalże liczba użytkowników, z których każdy dostaje numer. Dokładnie tak. Internet to fizyczna sieć połączeń. A fizyczną strukture można zniszczyć, podsłuchać, skompromitować, a nawet w pewnych obszarach wyłączyć. Zapominamy o tym, bo często dostęp do sieci otrzymujemy bezprzewodowo. Ale zajmuje się tym fizyczne urządzenie, dalej podłączone z internetem kablem.
Wszystko ma swój numer

Każdy punkt w internecie ma swój numer. Takim punktem może być wszystko co jest podłączone do sieci. Nasz telefon, komputer, drukarka, ale również strona internetowa którą chcemy zobaczyć, film online, osoba do której wysyłamy wiadomość lub serwer na którym trzymamy tajne dokumenty. Ty również, a konkretnie urządzenie, którym się łączysz z siecią, dostaje taki numer. Numery powiązane są z położeniem geograficznym i można wskazać ich dokładną lokalizację, czyli można wskazać Twoją dokładną lokalizację. Poniżej przykłady takich numerów:


> 185.70.41.35
>
> 2600:9000:20ae:b200:13:5d53:5740:93a1
>
> 2001:67c:1360:8001::2b
>
> 63.245.208.212



### Informacje podróżują w pakietach

Wszystkie dane w internecie dzielone są na małe pakiety. Możesz dla ułatwienia wyobrazić je sobie jako małe koperty. Taki pakiet zawiera Twój numer, czyli kto wysyła wiadomość, numer docelowy, czyli do kogo wiadomość jest skierowana i treść wiadomości. Kiedy oglądamy film online, również przysyłany jest on w pakietach. My wysyłamy do serwera pakiety, w których mówimy co chcemy obejrzeć, a serwer odsyła nam pakiety z gotowym filmem. Wszystkie informacje w sieci podróżują w pakietach.
Pakiety można podejrzeć i skopiować

Pakiety pędzą nieskrępowane po światłowodach do swojego celu. Wszystko co porusza się po kablach można skopiować i podejrzeć. Cały ruch w sieci może być podglądany i kopiowany. Mam nadzieję, że powoli uświadamiasz sobie konsekwencje. Wszystko co wysyłasz w sieci, strony jakie oglądasz, wiadomości jakie wysyłasz, do kogo i kiedy – wszystko może zostać podejrzane i skopiowane.

Sieć może być nieskończoną skarbnicą wiedzy o Tobie. Wystraszony? Słusznie. Co robić?
W sieci wszystko i zawsze należy szyfrować

W sukurs idzie nam szyfrowanie. Chcesz informacje o tym co oglądasz, z kim rozmawiasz i czego szukasz w sieci zostawić dla siebie – używaj szyfrowania. Nie musisz się obawiać czy podołasz, w dzisiejszych czasach szyfrują za nas usługi i oprogramowanie, którego możemy używać. Musimy tylko dokonać właściwych wyborów. O tym opowiemy w dalszych etapach przewodnika. Teraz poczytaj czym właściwie jest [szyfrowanie](https://odzyskaj.net/wiedza-elementarna/szyfrowanie/ "poczytaj o szyfrowaniu"), co szyfrować i jak się o tego zabrać.
